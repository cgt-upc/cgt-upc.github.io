---
layout: post
title: Comunicat de Vaga - 22 de març - NO a la LOSU - Prou precarietat a la Universitat
author: Francisco
categories: portada
---

Companyes, companys,

El proper dimecres 22 de març, la CGT i la Plataforma PDI Associat de la UPC hem convocat vaga a tot el Personal Docent i Investigador d'aquesta universitat. Els motius d'aquesta vaga són la precarietat estructural de la Universitat Politècnica de Catalunya, especialment en el col·lectiu del professorat associat. No només això, la LOSU aprofundeix en la mercantilització de la Universitat, no garanteix l’estabilització de tot el PDI i, per tant, no assegura una educació de qualitat si es manté el professorat en la precarietat.


La gota que ha fet vessar el vas ha estat la recent aprovació de la LOSU, que, lluny d'arreglar la situació del professorat associat en frau de llei, en legalitza la precarietat, reduint potencial docent i salari del professorat associat, i fent-los "indefinits" justificant l'acomiadament objectiu per canvis en el pla docent. Com ja hem vist en els darrers intents de modificació del Model de Dedicació Acadèmica, punta de llança del què serà la LOSU, l'objectiu és estabilitzar professorat sobrecarregant la plantilla permanent, a costa d'acomiadaments massius de professorat associat (veure article sobre el tema a: [Mitges veritats ocultacions i xantatges en el canvi del model de dedicacio academica de la UAB](https://cgtuab.wordpress.com/2021/11/11/mitges-veritats-ocultacions-i-xantatges-en-el-canvi-del-model-de-dedicacio-academica-de-la-uab)).

Davant d'aquesta situació, la posició de la CGT no ha canviat. Exigim l'estabilització de tot el professorat associat de perfil acadèmic en frau de llei en figures equivalents a temps complet. Per això, emplacem a l'equip de govern a aplicar un pla de regularització del professorat associat. La nostra proposta ja la saben:

[Pla regularitzacio professorat associat acabem amb la precarietat](https://cgtuab.wordpress.com/2021/05/30/pla-regularitzacio-professorat-associat-acabem-amb-la-precarietat/)

Per al professorat associat real, és a dir, aquelles professionals que volen compartir la seva expertesa tècnica i professional als estudis universitaris, com ara els col·lectius d’arquitectes, o d’enginyers, exigim la no reducció d’hores dels seus contractes actuals, com proposa la LOSU, la pujada dels seus sous precaris, i el reconeixement dels seus mèrits acadèmics i investigadors, així com la seva estabilització interna cap a figures indefinides de manera automàtica, amb concurs exclusivament interns, i no de mèrits.

Per tots aquests motius, per una universitat pública, de qualitat, i al servei de la classe treballadora, el 22 de març, anem a la VAGA!

